Title: O tym dlaczego "sustainability" to nie "zrównoważony rozwój"
Date: 2022-08-23
Slug: sustainability-to-nie-zrownowazony-rozwoj
Lang: pl
Translation: false
opengraph_image: 40_sustainability/midjourney.jpg

![Midjourney Sustainability Concept Art](/images/40_sustainability/midjourney.jpg)
[Concept Art for "Sustainability" CC-BY-NC 4.0 Midjourney](https://midjourney.gitbook.io/docs/billing#commercial-terms)

W ostatnim czasie coraz częściej możemy spotkać się z terminem “zrównoważony rozwój”, promowanym jako lekarstwo na większość naszych ekologicznych problemów przez międzynarodowe raporty, rządy czy korporacje. Im bardziej się w niego wczytujemy, tym bardziej może się jednak wydawać niekonkretny czy wręcz sprzeczny, gdy z jednej strony wydaje się szeregiem postulatów ekonomicznych, z drugiej używają go organizacje ekologiczne chcące ograniczać konsumpcję.

Zamieszanie bierze się z tego, że w języku polskim “zrównoważony rozwój” obejmuje dwa różne koncepty, na które angielski używa oddzielnie _sustainability_ i _sustainable development_. Jaka jest między nimi różnica - i czy potrzebujemy nowego słowa, aby się ciągle w tym nie gubić?

## Sustainability

Kilka lat temu wraz ze znajomą tłumaczką - Martyną Łysiakiewicz - podjęliśmy się przekładu manifestu nowego ruchu artystyczno-aktywistycznego, [Solarpunka](/manifest-solarpunka-pl). Usiłuje on wyobrazić sobie przyszłość, w której ludzkość nie niszczy naszej planety, ale żyje z nią w zgodzie. Stawia pytanie, co musielibyśmy zmienić w naszej kulturze, aby móc taką wizję zrealizować?

Szybko zdaliśmy sobie sprawę, że używając obecnego polskiego słownictwa _Manifest..._ jest nieprzetłumaczalny. Cały Solarpunk bazuje na kilku wartościach - jedną z których jest _sustainability_ właśnie - które, choć trudno w to uwierzyć, nie mają właściwego przełożenia na polski!

Słownik Cambridge [mówi](https://dictionary.cambridge.org/dictionary/english/sustainability), że _sustainability_ to (tłumaczenie własne) określenie na _zdolność do nie wyrządzania krzywdy środowisku, a przez to trwania / podtrzymywania się przez długi czas_. Trwania, podtrzymywania się dynamicznego, nie tylko leżenia jak kamień.

Polskie słowniki tłumaczą samo _sustainability_ jako _zrównoważony rozwój_.

No właśnie: Rozwój. Niezależnie jak zrównoważony, _sustainability_ to nie _balanced development_. Ma podtrzymywać się w homeostazie, dynamicznie osiągać równowagę, ale nie ma tam ani słowa o rozwoju! 

PWN [wspomina](https://encyklopedia.pwn.pl/haslo/rozwoj-zrownowazony;3969442.html) o tym, że termin ten pojawił się pierwszy raz w raporcie "_Nasza wspólna przyszłość_" Światowej Komisji do spraw Środowiska i Rozwoju w 1987 roku. Definiowany jest jako:

> rozwój zrównoważony, ang. sustainable development, rozwój trwały, termin oznaczający rozwój społ.-ekonomiczny współczesnych społeczeństw, polegający na zaspokajaniu ich potrzeb w taki sposób, aby nie zmniejszać możliwości zaspokajania potrzeb przyszłym pokoleniom.

> (...)

> Ideę rozwoju zrównoważonego można przedstawiać jako wynik ewolucji idei postępu, od technokratycznie pojmowanego wzrostu gosp. (produkcja, konsumpcja, postęp techn.), poprzez ekorozwój (rozwój planowany i realizowany z uwzględnieniem możliwości i skutków środowiskowych), do współcz. wielodyscyplinarnej i humanitarnej koncepcji (Powszechna Deklaracja Praw Człowieka), w której podmiotem jest człowiek, a zwłaszcza jego prawo do zdrowego i produktywnego życia w zgodzie z naturą, pomyślności globalnej zbiorowości ludzi, sprawiedliwości międzypokoleniowej, samorealizacji jednostki. Rozwój zrównoważony można postrzegać jako alternatywę globalizacji.

Przypuszczam, że polskie tłumaczenie pojawiło się w kontekście tych właśnie materiałów i być może był to nawet wybór trafny. Problem pojawił się, gdy _zrównoważony rozwój_ (_sustainable development_) jako oddzielny koncept zaczął zastępować w języku polskim pokrewny, ale wyraźnie różny termin _sustainability_, na który wcześniej nie mieliśmy własnego słowa (stąd też owo zrównoważenie).

Termin ten pojawił się po raz pierwszy w niemieckim podręczniku do leśnictwa w 1713 roku ([źródło](https://www.randrmagonline.com/articles/88041-sustainability-history-of-the-word-and-its-meaning-today)), jako _Nachhaltigkeiti_. Wiek później przywędrował do angielskiego jako _sustainability_, od _sustain_ - utrzymywać, podtrzymywać - powoli rozchodząc się po Europie. Do globalnego użycia trafił dopiero w 1972, za sprawą serii artykułów _Blueprint for Survival_, gdzie był używany w kontekście _degrowthu_, czyli gospodarek nie wymagających wzrostu. 

Zważywszy, że czas największej popularyzacji tego terminu w Europie przydał właśnie na XIX wiek, odważyłbym się postawić hipotezę, że do języka polskiego mógł nie wejść przez rozbiory i brak państwowości, a więc struktur, które mogłyby chcieć promować _sustainable_ rozwiązania w kraju. I tak właśnie kiedy zaczęliśmy potrzebować tego konceptu, dwa terminy zlały nam się w jeden.

Choć takie uproszczenie może wydawać nam się niewinne, wtłacza ono cały termin _sustainability_ w bardzo silny paradygmat wiecznego i nieograniczonego wzrostu, który leży u podstaw współczesnego neoliberalizmu. Niesie to ze sobą poważne implikacje filozoficzne, językowe, a być może nawet prawne: pewne teksty - jak nasz _Manifest..._ - stają się niemożliwe do przełożenia, jeżeli nie chcą dzielić kapitalistycznej perspektywy. Niektóre dyrektywy europejskie czy deklaracje ONZtu mogą sugerować w języku polskim nakaz czy promocję rozwoju, nawet, jeżeli nie było to zamysłem autorów.

W końcu sami Polacy chcący wyrazić swoje myśli, operując tylko i wyłącznie konceptami we własnym języku, mogą nie być w stanie przekazać - lub wręcz wyobrazić sobie - że coś może się nie rozwijać, a trwać w homeostazie.

Bo jak mówić o idei [degrowth](https://pl.wikipedia.org/wiki/Degrowth)-u, tłumaczonej czasem jako _post-wzrost_? Żeby powiedzieć "_Only degrowth can give us true planetary sustainability_" musimy zacząć tańczyć wokół głębszych znaczeń, nie zbliżając się do nich: "_Tylko post-wzrost pozwoli nam rozwijać planetę w sposób zrównoważony._" Tylko tam żadnego rozwoju nie ma! Cały _degrowth_, jeden z fundamentów Solarpunka, zakłada, że nie będziemy wiecznie rosnąć, pochłaniać coraz więcej zasobów, a skupimy się na naprawianiu, przebudowywaniu i ulepszaniu tego, co już istnieje.

Prowadzi to też do absurdalnych tłumaczeń bardziej dosłownych i ekosystemowych znaczeń _sustainability_, jak w Netfliksowym _Ghost In The Shell_, gdzie przełożono _sustainable wars_ - wojny które miały się nie kończyć, nie prowadzić do jakiegokolwiek rozstrzygnięcia - jako wojny _zrównoważone_.

Niektóre znaczenia i tłumaczenia wydają się jeszcze bardziej absurdalne, jak Polska Wikipedia, która angielskie hasło [_Sustainability_](https://en.wikipedia.org/wiki/Sustainability) łączy z polskimi... [_szansami na przetrwanie_](https://pl.wikipedia.org/wiki/Szanse_na_przetrwanie)...?!

Stało się dla nas jasne, że jeżeli chcemy przetłumaczyć _Manifest Solarpunka_, jeżeli chcemy w ogóle wprowadzić ten ruch do Polski, potrzebujemy nowego słowa. Co zamiast?

## Inne języki

Niestety, nie jestem zawodowym tłumaczem ani filologiem języka polskiego i nie udało mi się dowiedzieć, czy przed 1987 ktokolwiek w Polsce próbował stworzyć rodzimy termin na _sustainability_. Wspólnymi siłami (tu ogromne podziękowania dla [Alessandro](https://re-des.org)) znaleźliśmy jednak podobne terminy w innych językach słowiańskich:

Rosyjski posiada _устойчивость_ - _ustoychivost'_. _Ustojczywość_, bliska polskiej ustawiczności, wydaje się ładnie oddawać znaczenie _sustainability_, choć czuć w niej mocną nieustanność czy ponowność, mniej życia czy homeostazy.

Czeski używa _udržitelnost_, _udrżytelność_, od _udržit_, utrzymywania, które u nas jednak może być interpretowane jako nieco z zewnątrz.

Chorwacki za to - _održivost_, ładnie przekładalną na polską _odżywalność_.

Nie wiem, dlaczego język polski nie przejął żadnego z tych terminów - czy była to niechęć do postrzeganej jako kiczowata słowiańskości, czy fascynacja Zachodem. Wraz z pozostałymi tłumaczami wypisaliśmy wszystkie swoje propozycje tłumaczenia _sustainability_:

- **podtrzymywalny** - za _maintainable_ i trochę czeską _udržitelnost_  - jest bardzo nęcącym wyborem dla programisty, który _maintainuje_ dużo i nie ma problemu z _-alnymi_ tłumaczeniami. Niestety, jest ono bliższe właśnie _maintain_ jako konserwowaniu, dokładaniu zewnętrznej pracy aby układ działał, nie jego samowystarczalności.
- **samowystarczalny** - w takim razie! Rzecz w tym, że o ile _sustainability_ zakłada często jakąś zamkniętość systemu, w której samowystarczalność się zawiera, ten termin prowadzi nas w stronę odcinania się, nie mówiąc wiele o trwaniu, o równowadze, czy dynamizmie.
- **utrzymywalny** - przez wszechobecny kapitalizm brzmi bardzo... finansowo. Dzieli też część problemów podtrzymywalnego, mogąc oczekiwać włożenia w to jakiejś pracy.
- **odżywalny** mówi o jakimś cyklu, włącza w siebie biologicznie życie, choć nie zawsze wiadomo o co chodzi na pierwszy rzut oka. _Odżywalna_ stal może bardzo dezorientować.
- **trwalny** to coś, co brzmi mocno polsko, mam wrażenie, że mógłby go zaproponować sam Stanisław Lem. Rysuje nam obraz trwania przez wieki, jednak być może trwania zbyt statycznego, bez homeostazy?

Oraz ich połączenia, szczególnie podkreślające autonomiczność i organiczność, żywość systemu:

- **samopodtrzymywalny** - może mieć ten sam problem co _trwalny_, kiedy tak, coś jest w stanie samo się podtrzymać, ale nie robi tego dość żywo, dynamicznie.
- **żywotrwalny** - rozwiązuje nam dużo problemów większości powyższych, gdyż widzimy w tym właśnie to trwanie sustain i homeostazę.

Po długich dyskusjach, zawężając grono propozycji do _trwalnego_, _żywotrwalnego_ i _odżywalnego_, doszliśmy do wniosku, że ten ostatni może jednak najlepiej oddać ducha _sustainability_, szczególnie w postaci, o której mówi Solarpunk i jego _Manifest..._: jest to coś, co żyje, ma w sobie dynamizm, cykliczność, równowagę, ale też długofalowość, trwanie. Właśnie ta _od-żywalność_ bardzo ładnie ilustruje organiczność ekosystemów, którą chcielibyśmy przekazać.

## Odżywalność

Proponujemy więc nowy termin, który mógłby wejść do Słownika Języka Polskiego, wyraźnie oddzielając ekologiczne i systemowe znaczenia _sustainability_ od jego gospodarczych interpretacji:

> _**Odżywalność**_ - _zdolność do nie wyrządzania krzywdy środowisku, a przez to dynamicznego trwania / samodzielnego podtrzymywania się przez długi czas_

Przez pierwsze miesiące i lata _odżywalna_ stal czy _odżywalność_ rozwiązań może kłuć trochę w oczy, ale używana konsekwentnie może dać nam całkowicie nową perspektywę - i możliwość dostrzeżenia rozwiązań problemów, które w tej chwili wydają się nie do pokonania.

## Źródła

- [Sustainability w słowniku Cambridge](https://dictionary.cambridge.org/dictionary/english/sustainability)
- [Etymologia słowa _sustainable_](https://www.etymonline.com/word/sustainable)
- [Sustainability: A History](https://books.google.pl/books?hl=en&lr=&id=G2vrAwAAQBAJ&oi=fnd&pg=PP1&dq=sustainability+etymology#v=onepage&q=sustainability%20etymology&f=false) autorstwa Jeremy L. Caradonna
- [Sustainability: Definitions Vs Interpretations](https://www.researchgate.net/profile/Jayantha-Kalansooriya/publication/348065840_Sustainability_Definitions_Vs_Interpretations/links/5fee304e45851553a00d1420/Sustainability-Definitions-Vs-Interpretations.pdf) badający przekład słowa _sustainability_ na Sri Lance
- [Rozwój zrównoważony w PWN](https://encyklopedia.pwn.pl/haslo/rozwoj-zrownowazony;3969442.html)

---

Chciałbym ogromnie podziękować kilku osobom, bez których ten blogpost by nie powstał: Martynie Łysiakiewicz, która przetłumaczyła ze mną _Manifest Solarpunka_ i podzieliła się swoją ekspertyzą w przekładzie; [Szymonowi Szymczykowi](https://twitter.com/SzymonSz) który od dwóch lat uparcie przypominał mi o tym, że warto napisać coś o _odżywalności_ i _zrównoważonym rozwoju_ i pomógł w redakcji, oraz [Alessandro](https://www.re-des.org/manifest-solarpunka-polski/) który skompilował Manifest Solarpunka z wielu notatek rozsianych w Internecie i pomógł mi w znalezieniu terminów na _sustainability_ w innych językach słowiańskich.